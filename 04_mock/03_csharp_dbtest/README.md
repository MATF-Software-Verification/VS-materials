## C# - imitatori baza podataka

Objekti imitatori, iako korisni, ne mogu zameniti ponašanje pravih sistema za upravljanje bazama podataka. Iako je testove potrebno izvršiti nad produkcijskom bazom podataka pre isporučivanja aplikacije, neefikasno je te testove pokretati tokom razvoja aplikacije. Želeli bismo da testove pokrenemo u okruženju što sličnijem pravoj bazi podataka, ali ne bismo da gubimo na efikasnosti - potrebno je bazu pripremiti za svaki test posebno, što uključuje veliki broj upita.

Postoje sistemi za upravljanje bazama podataka koji mogu da operišu sa privremenim bazama podataka skladištenim u radnoj memoriji. Jedan od takvih SUBP je SQLite, koji pruža tzv. *in-memory database provider*. Da bismo kreirali bazu podataka u memoriji, potrebno je da u nisku za konekciju na bazu ubacimo `:memory:` na mesto gde bi inače išla putanja do fajla na fajl sistemu gde bi se baza čuvala. Privremena baza živi u radnoj memoriji sve dok postoji otvorena veza ka njoj, drugim rečima raskid veze povlači brisanje baze podataka - što je idealno za naše testove jer svakako bismo da testove pokrećemo u izolovanom okruženju.